---
author: Aurelia
layout: post
date: '2021-08-12 14:06 +0300'
preparation_time: 30
cooking_time: 12
published: false
title: Милфьой с малини
image: /media/APC_0588.jpg
permalink: /millefeuille-s-yagodi/
categories:
  - Десерти
servings: '3'
ingredients:
  - |
    150 гр. бутертесто
    2 с.л. пудра захар (1 с.л. за сметаната и 1 с.л. за поръсване)
    1 ч.л. ванилова есенция
    250гр. готварска сметана, поне 30%
    1-2 с.л. настъргана портокалова кора
    150 гр. пресни малини
---
Загрейте предварително фурната на 220°С.

Извадете бутертестото от хладилника, развийте го и го нарежете на 9 равни части (квадратчета или правоъгълници). Прехвърлете нарязаното тесто в тава, покрита с хартия за печене, надупчете с вилица през 1 см и поръсете обилно с пудра захар. Запечете за 6 минути, след което намалете фурната на 200°С и печете още 6-7 минути, докато тестото добие златиста коричка и се карамелизира. Извадете от фурната и оставете да се охлади напълно.

Междувременно, в купа изсипете захарта и сметаната и разбийте (на ръка или с миксер), докато сметаната стегне. Добавете портокаловата кора и ванилията и разбъркайте внимателно с шпатула.
Прехвърлете сметаната в пош с широк кръгъл накрайник и оставете в хладилника да се охлади добре.

Измийте и подсушете малините.

За да сглобите десерта, извадете сметаната от хладилника, сложете малко от нея върху чинията и поставете отгоре първата кора. По този начин десертът ще бъде стабилен и няма да се “пързаля” по чинията. 

Направете 3 успоредни линии със сметаната върху кората, а между тях наредете малините. Сложете отгоре втора кора с карамелизираната страна надолу, повторете със сметаната и малините и накрая покрийте с още една кора.

Поръсете с пудра захар и декорирайте с пресни малини и листенца мента.

Сервирайте веднага.

_Как се яде Милфьой?
Някои хора направо го разрязват с остър нож, други го обръщат на една страна, а трети предпочитат да го ядат слой по слой._


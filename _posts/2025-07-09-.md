---
author: Aurelia
layout: post
date: '2025-07-09 08:19 +0300'
preparation_time: .nan
cooking_time: 40
title: Козунак без месене
image: /media/IMG_8377.jpeg
permalink: /kozunak-bez-mesene/
categories:
  - Закуски
  - Десерти
  - Разни
servings: 3-4
additional: 'За оформяне:'
ingredients:
  - |
    3 яйца 
    150-200г захар
    200г мляко
    7г мая
    50г масло (разтопено)
    550г брашно
    5г сол
    настъргана кора от 1/2 лимон и 1/2 портокал
additional_ingredients:
  - |
    30г брашно за разточване
    100г меко масло за намазване
    50г захар за поръсване
    плънка по желание
---
- В голяма купа разбийте яйцата и захарта, докато получите бледожълта смес и цялата захар се е разтворила. 
- В отделна купичка смесете млякото с маята и разбъркайте, докато се разтвори. 
- Прибавете млякото към яйцата, добавете и маслото и разбъркайте добре. Прибавете и настърганата кора от лимон и портокал. 
- Пресейте брашното и смесете със солта. Прибавете постепенно брашното към сместа и разбъркайте добре, докато се оформи лепкаво тесто. 
- Покрийте с фолио и/или кърпа и оставете да втаса около 60 минути. 
- С влажни ръце повдигнете едната страна на тестото и издърпайте навън, след което го прегънете към центъра. Повторете стъпката от всички 4 страни. (метод "stretch and fold") Оставете тестото да почине за 60 минути и повторете стъпките още 2 пъти (общо 3 прегъвания с почивки). 
- Този метод помага да се доразвие правилно глутенът в тестото и да се получи хубаво и еластично тесто. 
- Оставете тестото да почине за около 30 минути след последното прегъване. 
- Набрашнете плота и изсипете тестото. Разделете на части (две, три или четири), в зависимост от това колко козунака искате да направите (според плънката), и оформете тестото на топки. 
- Вземете една част, поръсете с брашно и разточете на тънко. Намажете с меко масло и добавете плънка по желание (шоколад, сушени плодове и ядки, канела и захар, крем от шамфъстък). Навийте на руло и сплетете (ако рулото е достатъчно дълго). Оставете в подходяща формичка, покрита с хартия за печене. Покрийте козунака и оставете да втаса за поне 60 минути, докато утрои обема си. 
- Намажете с прясно мляко и поръсете със захар. Печете в предварително загрята фурна на 35-50 минути (в зависимост от големината на козунака), докато получи хубава коричка. 
- Оставете готовия козунак да изстине 15-20 минути преди да поднесете.
